headline	text	category	url
	"በምዕራብ ትግራይ ውስጥ የተፈጸመ የዘር ማጽዳትን ለመሸፈን በመቶዎች የሚቆጠሩ ሰዎች አስክሬን እየተቃጠለ እንደሆነ የዓይን እማኞች ተናገሩ። ከ15 የዓይን እማኞች ጋር በተደረገ ቃለ ምልልስ በተገኘው መረጃ መሠረት፣ የዘር ማጽዳት መከናወኑን ለመሸፈን ሆነ ተብሎ፣ በተደራጀ ሁኔታ፣ ማስረጃዎችን ለማጥፋት ሲባል የሰዎች አስክሬን እየተቃጠለ ይገኛል ተብሏል። የትግራይ ተወላጆች በጦርነቱ ወቅት ተለይተው ጥቃት እየደረሰባቸው እንደሚገኝ የሚጠቁሙ በርካታ ሪፖርቶች እየወጡ ባለበት ወቅት ነው የአስክሬኖች መቃጠል ክስ የተሰማው። የቀድሞው የዓለም አቀፉ ወንጀል ፍርድ ቤት ዐቃቤ ሕግ የነበሩት ፋቱ ቤንሱዳ የሚመሩት የተባበሩት መንግሥታት ገለልተኛ የመርማሪዎች ቡድን እንደሚሰማራ በሚጠበቅበት ወቅትም ነው ይህ ክስ የመጣው።  የምዕራብ ትግራይ አጎራባች የሆነው የአማራ ክልል የፀጥታ ኃይሎች በቁጥጥራቸው ስር ባደረጓቸው የምዕራብ ትግራይ አካባቢዎች፣ የፀጥታ ኃይሎቹ አዳዲስ የጅምላ ግድያ መቃብሮችን እየቆፈሩ እንደሆነ ተነግሯል። መቃብሮቹን ቆፍረው፣ በመቶዎች የሚቆጠሩ ሰዎችን አስክሬን እንዳወጡና አስክሬኖቹን አቃጥለው አመዱን ከአካባቢው እያስወጡ እንደሆነ የዓይን እማኞች በስልክ በተደረገ ቃለ ምልልስ ገልጸዋል። ባለሥልጣናት የጅምላ ግድያ መቃብሮች መቆፈራቸውን አምነዋል። ሆኖም ግን መቃብሮቹ የትግራይ ኃይሎች ብሔርን መሠረት ያደረገ የጅምላ ግድያ ባለፉት ዓመታት ስለመፈጸማቸው ማስረጃ ናቸው ብለዋል። የጎንደር ዩኒቨርስቲ አጥኚዎች የጅምላ መቃብሮች እንዳገኙና እነዚህ መቃብሮች ከህወሓት ጋር የተያያዙ እንደሆኑ አስታውቀዋል። የጦርነቱ ተሳታፊ ኃይሎች በአጠቃላይ የጅምላ ግድያ በመፈጸም ይወነጀላሉ። የሰብአዊ መብት ተሟጋቾቹ አምነስቲ ኢንተርናሽናል እና ሂውማን ራይትስ ዋች በቅርቡ ባወጡት ሪፖርት፣ የአማራ ክልል ባለሥልጣናትና የደኅንነት አባሎች በአካባቢው የሚኖሩ የትግራይ ተወላጆች ላይ የዘር ማጽዳት መፈጸማቸውን ጠቁመዋል። ያለፈው ኅዳር የተባበሩት መንግሥታት የሰብአዊ መብቶች ምክር ቤት፣ ሁሉንም የጦርነቱ ተሳታፊ ኃይሎች የሚመረምር ገለልተኛ ቡድን ለማቋቋም ውሳኔ አሳልፏል። የኢትዮጵያ መንግሥት ውሳኔውን አጣጥሎ፣ ትብብር እንደማያደርግ ገልጿል። የተመድ ውሳኔ ""ፖለቲካዊ ጫና ለማሳደር ያለመ ነው"" ሲልም መንግሥት ተቃውሞውን አስታውቋል። ለምርመራ ቡድኑ የሚውል ገንዘብ እንዳይሰባሰብ ለማድረግ መጋቢት ላይ ኢትዮጵያ ያደረገችው ጥረት አልተሳካም። ሩሲያ እና ቻይና የኢትዮጵያን ፌደራል መንግሥትን ደግፈው ገንዘቡ እንዳይሰበሰብ ጥረዋል። ""አስክሬኖች ተቃጥለዋል"" ለገለልተኛ መርማሪ ቡድኑ ገንዘብ በተፈቀደ በሦስተኛው ቀን፣ በምዕራብ ትግራይ የተፈጸሙ ወንጀሎችን ለመሸፈን ማስረጃ የማስወገድ ዘመቻ እንደተጀመረ የዓይን እማኞች ይናገራሉ። በሁመራ የሚኖሩ የወልቃይት ተወላጅ ""በሁመራ ከተማ ከሚገኘው ሐምሌ ሐሙሽተ ትምህርት ቤት ጀርባ ባለው አካባቢ 200 የትግራይ ተወላጆች በጅምላ ተቀብረዋል። እነዚህ ጦርነቱ ከተጀመረ በኋላ በነበሩት የመጀመሪያዎቹ ወራት የተገደሉ ንጹሃን ናቸው"" ሲሉ ተናግረዋል።  በውጊያው ወቅት ከአካባቢው ሸሽተው የወጡ የትግራይ ተወላጆች አሉ። በግዳጅ ማቆያ የሚገኙም አሉ። እዚያው የቀሩ የወልቃይት ተወላጆች ስለ ክስተቱ የዓይን እማኝ ምስክር ሰጥተዋል። ""ሚያዝያ 4 [እአአ] የአማራ ሚሊሻዎች እና ፋኖ አስክሬኖቹን ቆፍረው አወጡ። እንጨት ሰብስነው ከዚህ ቀደም ዓይተን የማናውቀው ነገር አፈሰሱና የሰበሰቡትን አስክሬኖቹን አቃጠሉ። ከዚያ አስክሬኖቹ አመድ ሆኑ።"" የእኚህ ዓይን እማኝ ምስክርነት ሌሎች የዓይን እማኞች ስለ ክስተቱ ከተናገሩት ጋር ተመሳሳይ ነው። የአማራ ሚሊሻ እና ፋኖ በሌላ የሑመራ አካባቢ የተቀበሩ ሰዎችን አስክሬኖች እንዳወደሙ የዓይን እማኞቹ ተናግረዋል። አንድ ሌላ የዓይን እማኝ ""አስክሬኖቹ በግዳጅ ማቆያ ውስጥ የነበሩ የንጹሃን ሰዎች ናቸው። ከሁመራ የግብርና ተቋም ጀርባ በ100 የሚቆጠሩ ሰዎች በጅምላ ነበር የተቀበሩት"" ብለዋል። ""አስክሬኖቹን ወደ ተቋሙ አስገብተው በእንጨትና በማናውቀው ኬሚካል አቃጠሏቸው። ይህን ሲያደርጉ ፊታቸውን በጭንብል ሸፍነውና ጓንት አጥልቀው ነበር።"" በምዕራብ ትግራይ የሚገኘው አደባይ ከተማ ውስጥም የሰዎችን አስክሬን በማቃጠል መረጃ የመሸሸግ ድርጊት እንደተፈጸመ የዓይን እማኞች ተናግረዋል። አንድ የከተማዋ ነዋሪ ""ሚያዝያ 10 [እአአ] የአማራ ሚሊሻዎች በአቡነ አረጋዊ ቤተ ክርስቲያን አራት የጅምላ መቃብሮችን ቆፍረዋል። 150 አስክሬኖች ነበሩ። ሰዎቹ የተገደሉት ነሐሴ ላይ በተፈጸመው የዘር ማጽዳት ነው። አስክሬናቸውን በመኪና ጭነው ወስደዋል። ወደየት እንደወሰዷቸው ግን አናውቅም"" በማለት ገልጸዋል። የዓይን እማኞች እንደሚሉት፣ በዚያው ቀን በአደባይ ከተማ ከሚገኝ የመንግሥት ቢሮ ጀርባ ያለ የጅምላ መቃብር ተቆፍሯል። በዚህ የጅምላ መቃብር እአአ በጥቅምት 2021 39 ሰዎች መቀበራቸው ተነግሯል። ሰዎቹ አዲ ጎሹ በተባለ ከተማ የታገቱና ለማምለጥ ሲሞክሩ የተያዙ መሆናቸውም ተገልጿል። አስክሬኖቹ በጭነት መኪና እንደተወሰዱና የት እንደደረሱ ግን እንደማይታወቅ የዓይን እማኞች ተናግረዋል። በአከር በተባለ በቲርካን እና ራውያን መካከል የሚገኝ ከተማ ውስጥም ተመሳሳይ ድርጊት እንደተፈጸመ የዓይን እማኞች ምስክርነት ሰጥተዋል። አንድ ነዋሪ ""አስክሬኖቹ በበአከር ታስረው የነበሩ የ70 ንጹሃን ሰዎች ናቸው። የተገደሉት ከዘጠኝ ወራት በፊት ነው"" ብለዋል። ""ሚያዝያ 11 [እአአ] የአማራ ሚሊሻዎች አስክሬናቸውን ቆፍረው አውጥተው በአማራ ክልል ወደሚገኘው ሳንጃ ከተማ ወስደዋቸዋል።"" የዓይን እማኞቹ እንደሚሉት፣ አስክሬኖችን በማቃጠል ማስረጃ ማስወገድ የተጀመረው እአአ ሚያዝያ 4 ሲሆን፣ ይህም በጎንደር ዩኒቨርስቲ ባለሙያዎች ክትትል እየተደረገ ነው የተከናወነው። ""ከጎንደር ዩኒቨርስቲ ባለሙያዎች መጥተው ከጎበኙ በኋላ ነው የተጀመረው። ሲመጡ በነጭ ጄሪካን የተሞላ ኬሚካል ጭነው ነበር። ባለሙያዎቹ ለጥቂት ቀናት በከተማው ቆይተው የአማራ ሚሊሻዎች እንዴት አስክሬን ማስወገድ እንደሚችሉ አሳይተዋቸዋል። ከዚያም ተመለሱ"" ሲሉ አንድ የዓይን እማኝ አስረድተዋል። ሦስት ነዋሪዎች፣ የሚሊሻ አባላት የጎንደር ዩኒቨርስቲ በጉዳዩ እጁ እንዳለበት በግልጽ ሲናገሩ መስማታቸውን ተናግረዋል። ስለ ግድያው መረጃ አይገኝም ብለው በድርጊታቸው ሲኩራሩ መስማታቸውንም አክለዋል። ዩኒቨርስቲው ስለ ክሱ ምላሽ እንዲሰጥ ቢጠየቅም አስተያየት አልሰጡም። ባለፈው ወር በመንግሥት የሚተዳደረው የቴሌቭዥን ጣቢያ ያስተላለፈው ዘገባ፣ ጎንደር ዩኒቨርስቲ 12 የጅምላ መቃብሮች ላይ ምርምር እያደረገ እንደሆነ ገልጿል። እነዚህ የጅምላ መቃብሮች፣ ህወሓት በዘር ጭፍጨፋ እጁ እንዳለበት ጠቋሚ መሆናቸውም ተዘግቧል።  የሰዎችን አስክሬን ኬሚካል በመጠቀም ማስወገድ እንደሚቻል ባለሙያዎች ይናገራሉ። በዩኒቨርስቲ ኮሌጅ ኦፍ ለንደን የኢንኦርጋኒክ ኬምስትሪ ፕሮፌሰር የሆኑት አንድርያ ሴላ እንደሚሉት፣ በከፍተኛ ሙቀት የሰዎችን አስክሬን አመድ ማድረግ (ክሪሜሽን) ይቻላል። በጀርመን አርደብሊውቲኤች አቺን ዩኒቨርስቲ የኬሚካል ምህንድስና ዶክር ገብረኪዳን ገብረሥላሴ እንደሚገልጹት፣ የፎረንሲክ ማስረጃን በኬሚካል ማስወገጃ መንገድ አለ። ""እነዚህ ኬሚካሎች የፎረንሲክ ማስረጃ ያጠፋሉ። ግን ከአመድ ውስጥ የተወሰነ ማስረጃ ማግኘት ይቻላል። ሁሉንም ማስረጃ ማስወገድ አስቸጋሪ ነው።"" የጠቅላይ ሚኒስትር ቢሮ ስለጉዳዩ ማብራሪያ እንዲሰጥ ቢጠየቅም ምላሽ አልተገኘም። ሆኖም ግን ከፍተኛ የአማራ አመራርና የፌዴሬሽን ምክር ቤት አፈ ጉባኤው  አገኘሁ ተሻገር፣ ማስረጃ ሆነ ተብሎ፣ በስልት እየተወገደ ነው የሚለውን ክስ አጣጥለዋል። የመቃብር ቁፋሮ እየተደረገ እንደሆነ ግን አምነዋል። በመቃብር ቁፋሮው የተገኙት አስክሬኖች ባለፉት 40 ዓመታት የተገደሉ የአማራ ተወላጆች እንደሆኑ ተናግረዋል። አቶ አገኘሁ ""ህወሓት አገሪቱን እየመራ ስለነበር እነዚህ የጅምላ መቃብሮች ቆፍሮ አስክሬኖቹን ለዓለም ማሳየት አልተቻለም ነበር"" ብለዋል። በምዕራብ ትግራይ የዘር ማጽዳት ተካሂዷል የሚለውን ውንጀላ እንዲሁም የአምነስቲ ኢንተርናሽናል እና የሂውማን ራይትስ ዋችን ሪፖርት አጣጥለዋል። ""ሐሰት ናቸው። መሬት ላይ ያለውን እውነታ ያላገናዘቡ ሪፖርቶች ናቸው"" ሰሉም ምላሽ ሰጥተዋል።"	CATEGORY_ONE	https://www.bbc.com/amharic/news-61360852
	"በሰሜን ኢትዮጵያ የሚካሄደው ጦርነት እንዲያበቃ ከሁለቱም ወገኖች ጋር በርካታ ግንኙነቶችን ሲያደርጉ መቆየታቸውን የተባበሩት መንግሥታት ድርጅት ዋና ፀሐፊ ተናገሩ። አንቶኒዮ ጉቴሬዝ ከቢቢሲ ጋር በነበራቸው ቆይታ ከጠቅላይ ሚኒስትር ዐቢይ አሕመድ እና ከህወሓት ሊቀመንበር ደብረጽዮን ገብረ ሚካኤል (ዶ/ር) ጋር ግንኙነቶችን በመፍጠር ጦርነቱ መቋጫ እንዲያገኝ ጥረት ሲያደርጉ መቆየታቸውን ገልጸዋል።  በዚህም የተኩስ አቁም እንዲደረግ፣ የሰብአዊ እርዳታ ለማቅረብ አመቺ ሁኔታ እንዲፈጠርና በመጨረሻም በውይይት ሰላም እንዲወርድ አዘውትረው ሲጥሩ መቆየታቸውን ዋና ፀሐፊው ተናግረዋል።  ""ሁሌም ግጭቱ እንዲቆም፣ ሰብአዊ እርዳታ በሁሉም ቦታ እንዲዳረስ እንዲሁም ሰላምን የሚያመጣ ውጤታማ ድርድር እንዲደረግ ጥረት ሳደርግ ቆይቻለሁ"" ብለዋል ጉቴሬዝ።  ዋና ፀሐፊው አንቶኒዮ ጉቴሬዝ ይህንን ለቢቢሲ የተናገሩት በዚህ ሳምንት የምዕራብ አፍሪካ አገራት በሆኑት በሴኔጋል፣ በኒጀር እና በናይጄሪያ ጉብኝት ባደረጉበት ጊዜ ነው።  የትግራይ ክልልን በሚመራው የህወሓት ኃይሎችና በፌደራሉ መንግሥት ሠራዊት መካከል አንድ ዓመት ተኩል ያስቆጠረው ጦርነት ከፍተኛ ሰብአዊና ቁሳዊ ውድመትን ያስከተለ ሲሆን እስካሁን ድረስ ማብቂያ አላገኘም። ከወራት በፊት የመንግሥታቱ ድርጅት ዋና ፀሐፊ አንቶኒዮ ጉቴሬዝ ጦርነቱን ለማብቃትና ሰላም ለማውረድ የሚያስችል የሚታይ ጥረት እየተደረገ መሆኑ እንዳስደሰታቸው ከአፍሪካ ሕብረት የአፍሪካ ቀንድ ከፍተኛ ተወካይ ከሆኑት ከኦሉሴጎን ኦባሳንጆ ጋር ከተወያዩ በኋላ ገልጸው ነበር።  ጉቴሬዝ ከዚህ በፊት ለቢቢሲ አፍሪካ ሲናገሩ ""በተመድ የፀጥታው ምክር ቤት ኢትዮጵያን የተመለከተ ግልጽ የሆነ የሃሳብ ልዩነት"" ቢኖርም ለጦርነቱ መፍትሄው ቅርብ ነው ብለው ነበር።   ነገር ግን የተባበሩት መንግሥታት ድርጅት፣ የአፍሪካ ሕብረት እና አሜሪካ በሁለቱ ወገኖች መካከል ድርድር እንዲካሄድና ለጦርነቱ ዘላቂ መፍትሔ እንዲገኝ ጥሪ ከማቅረብ አልፈው ለወራት የዘለቁ የተለያዩ ጥረቶችን ቢያደርጉም ተጨባጭ ውጤት ማስገኘት አልቻሉም።  አልፎ አልፎ ሪፖርት ከሚደረጉ ግጭቶች ባሻገር በሁለቱ ኃይሎች መካከል የሚደረግ ጦርነት ጋብ ያለ ሲሆን፣ ከአንድ ወር በፊት ደግሞ ወደ ትግራይ ክልል የሰብአዊ እርዳታ ለማቅረብ እንዲቻል በሚል በኢትዮጵያ መንግሥት በኩል የታወጀውን የተኩስ አቁም ህወሓትም መቀበሉ ይታወሳል። የአፍሪካ ሕብረት የአፍሪካ ቀንድ ልዩ ልዑክ የቀድሞው የናይጄሪያ መሪ ኦሉሴጎን ኦባሳንጆ እንዲሁም የቀድሞውና የአሁኑ የአሜሪካ መንግሥት የአፍሪካ ቀንድ ልዩ መልዕክተኛ ጄፍሪ ፌልትማን እና ዴቪድ ሳትርፊልድ ተደጋጋሚ ጥረት እያደረጉ መሆናቸው በተለያየ ጊዜ ቢነገርም ስለደረሱበት ውጤት እስካሁን ያሉት ነገር የለም።  ከወራት በፊት የህወሓቱ መሪ ደብረጽዮን ገብረሚካኤል (ዶ/ር) ከኢትዮጵያ መንግሥት ጋር ተዘዋዋሪ ውይይት እየተደረገ መሆኑን ለቢቢሲ ገልጸው የነበረ ቢሆንም፣ የኢትዮጵያ መንግሥት ግን ማስተባበሉ ይታወሳል።  ሁለት ዓመት ሊሞላው ስድስት ወራት የቀሩት ትግራይ ውስጥ የተቀሰቀሰው ጦርነት፣ የአማራና የአፋር ክልሎችንም ያዳረሰ ሲሆን ጦርነቱ በአገሪቱ ላይ የተለያየ ጫናን አሳድሯል። "	CATEGORY_ONE	https://www.bbc.com/amharic/news-61337371
